# Operatory

Operatory to te małe symbole, o których uczyłeś się na jednej z pierwszych lekcji matematyki: `+` aby dodać, `-` aby odjąć, `*` aby pomnożyć, `/`, `=` aby przypisać wartość, itd. Wszystkie istnieją w języku Swift, dodatkowo z kilkoma innymi.

Zacznijmy od podstaw - napisz to proszę w swoim playgroundzie:

    var a = 10
    a = a + 1
    a = a - 1
    a = a * a

W prawym panelu z wynikami zauważysz 10, 11, 10 oraz 100. Teraz spróbuj napisać to:

    var b = 10
    b += 10
    b -= 10

`+=` to operator, który oznacza "dodaj a potem przypisz do." W naszym przypadku znaczy to "weź aktualną wartość `b`, dodaj do niej 10, a następnie przypisz wynik spowrotem do `b`." Jak pewnie już się domyślasz, `-=` działa bardzo podobnie z tą różnicą, że wykonuje operację odejmowania zamiast dodawania. Rezultatem powyższego kodu będzie 10, 20, 10 w prawym panelu z wynikami.

Niektóre z tych operatorów można użyć również z innymi typami danych. Jak pewnie się domyślasz, możesz dodać dwie zmienne typu `Double` w taki sposób:

    var a = 1.1
    var b = 2.2
    var c = a + b

Jeśli chodzi o zmienne typu `String`, operator `+` połączy je ze sobą, jak w przykładzie poniżej:

    var name1 = "Tim McGraw"
    var name2 = "Romeo"
    var both = name1 + " and " + name2

Powyższy kod wypisze "Tim McGraw and Romeo" w panelu z wynikami.

Kolejnym powszechnym operatorem, z którym będziesz miał styczność jest modulo, a zapisuje się go używając symbolu `%`. Oznacza "podziel liczbę po lewej stronie po równo, liczbą po prawej stronie i zwróć resztę tego dzielenia." Więc `9 % 3` zwraca 0, ponieważ 3 dzieli po równo liczbę 9, natomiast `10 % 3` zwraca 1, ponieważ 3 dzieli 10 trzy razy a reszta jaka pozostaje z tego dzielenia to 1.

**Uwaga:** Jeśli zakupiłeś Hacking with Swift i używasz ekskluzywnego poradnika do tego kursu, operator modulo będzie dla Ciebie bardzo przydatny w przyszłości.

## Operatory porównania

Język Swift posiada zestaw operatorów, które wykonują operację porównania pomiędzy wartościami. Na przykład: 

    var a = 1.1
    var b = 2.2
    var c = a + b

    c > 3
    c >= 3
    c > 4
    c < 4

Powyższy kod przedstawia operatory większe (`>`), większe równe (`>=`), mniejsze (`<`) oraz mniejsze równe (`=<`). W panelu z wynikami zobaczysz `true`, `true`, `false`, `true` - to wartości typu `Bool`, ponieważ wynikiem tych wyrażeń może być tylko prawda (`true`) lub fałsz (`false`).

Jeśli chcesz sprawdzić równość, nie możesz użyć symbolu `=`, ponieważ posiada on już inne znaczenie: jest używany przy operacji przypisania wartości do zmiennej. Język Swift posiada alternatywę w postaci symbolu `==`, który oznacza "jest równe". Przykładowo:

    var name = "Tim McGraw"
    name == "Tim McGraw"

Powyższy kod wypisze `true` w panelu z wynikami. Fakt, który może Cię zaskoczyć to ten, że w języku Swift zmienne typu `String` są wrażliwe na wielkości liter. Oznacza to, że wartości tekstowe "Tim McGraw", "TIM MCGRAW" oraz "TiM mCgRaW" są traktowane jako różne. Jeśli użyjesz operatora `==` by porównać dwie zmienne typu `String` musisz się upewnić, że wielkości liter będą się w nich zgadzać.

Chciałbym przedstawić Ci jeszcze jeden operator. Jest nim operator negacji logicznej: `!`. Tak, to tylko wykrznik. Sprawia on, że wyrażenie przyjmuje wartość odwrotną do oryginalnej. Przykładowo:

    var stayOutTooLate = true
    stayOutTooLate
    !stayOutTooLate

Powyższy kod wypisze `true`, `true`, `false` - ostatnia wartość wystąpiła właśnie poprzez użycie operatora `!`.

Możesz również użyć `!` wraz z `=` aby utworzyć operator `!=`, który oznacza "nie równa się". Przykładowo:

    var name = "Tim McGraw"
    name == "Tim McGraw"
    name != "Tim McGraw"
